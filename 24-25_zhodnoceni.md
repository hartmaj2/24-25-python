# Zhodnocení kroužku programování v Pythonu 2024-2025

V úvodní části kroužku jsme se seznámili s vývojovým prostředím Visual Studio Code, ve kterém jsme po celý zbytek kroužku pracovali. Abychom si osvojili psaní kódu ručně (na rozdíl od Scratche, kde akorát spojujeme bloky kódu), tak jsme se rozcvičili na jednoduchých programech pro želvu (knihovna turtle). Kreslili jsme různé geometrické tvary a následně jsme programovali trasu pro Mars Perseverance Rover. Tím jsme si především zopakovali práci s cykly a potrénovali rozpoznávání opakujících se vzorců.

Následně jsme si ukázali, co více nabízí Python oproti Scratchi. Konkrétně nám umožňuje programem vytvořit libovolný počet souborů a cokoliv do nich napsat (například nějaké vtipné zprávy). Zároveň také umožňuje soubory číst či mazat. Toto se velmi hodí, pokud chceme ve velkém množství zpracovat nějaká data, která máme uložená v souborech.

Po praktické vsuvce se soubory jsme si znovu procvičili práci s cykly a také jsme si ukázali, jak v Pythonu pracovat se seznamy nějakých objektů. Práci se seznami jsme si procvičili na úloze, ve které jsme měli seznam předmětů, který náš hrdina ve hře vlastní. Také jsme si ukázali, že seznam je možné také použít pro simulování pohybu libovolného počtu želev (v modulu turtle) naráz.

Nyní už jsme byli připraveni na to, zkusit si vytvořit první větší, ale zatím stále textovou hru. Konkrétně jsme si vybrali cookie clickera, který však fungoval na základě mačkání klávesy enter. Důležité zde bylo, naplánovat si hezky postup práce na programu, rozdělit si problémy na co nejmenší nezávislé kousky a vytvořit z nich nezávislé funkce, které pak jen pospojujeme dohromady. (Zde by se hodilo trochu déle se předtím věnovat funkcím a trochu potrénovat práci s nimi.) Také jsme si vyzkoušeli práci s herními stavy. (To by chtělo si lépe připravit, zde jsem to nevysvětloval moc dobře.)

Abychom si odpočinuli od Pythonu a zkusili něco praktičtějšího, tak jsme si také osahali herní vývojové prostředí Godot, ve kterém už se dají dělat komerční hry. Ukázali jsme si, jaká je jejich výhoda oproti programování her čistě v Pythonu (automatické sledování hrdiny kamerou, jednoduchá tvorba mapy pomocí tilesetů atd.). 

Po této odbočce jsme se vrátili zpět k Pythonu, akorát jsme již pokročili od čistě textových programů k grafickým. K tomu nám posloužil modul Pygame, který umožňuje poměrně pohodlné vytváření her s 2d grafikou. (Trochu nešťastně jsme si jako první příklad vybrali tvorbu hry Zombie Shooter, která vyžaduje rotaci hráče do všech možných směrů. To se v pygame bohužel dělá velmi krkolomně.) Vysvětlili jsme si, jak funguje herní smyčka na příkladu nekonečné smyčky ve Scratchi. Vyzkoušeli jsme si základní reagování na vstup od uživatele (kliknutí myši, stisknutí kláves atp.) a také vykreslování objektů na obrazovku.

Od Pygame jsme utekli zpět k textovým programům. Nyní jsme si pro změnu otestovali výpočetní sílu počítače vytvořením simulace hodu více kostkami. Počítač za nás dokáže udělat řádově milióny náhodných hodů koskami za sekundu. Tím si můžeme otestovat, jaké hodnoty součtů na kostkách padají s největší pravděpodobností.

Ve jménu náhody jsme se dalších několik lekcí věnovali práci na úloze z Korespondenčního Semináře z Programování, která byla na téma Poker. Úloha byla myšlenkou poměrně jednoduchá, ale řešení vyžadovalo spoustu kódu a tedy umět si kód pěkně zorganizovat, aby se v něm člověk neztrácel. Na této úloze jsme se tedy především naučili, co jsou to třídy a objekty v pythonu a dále jsme si procvičili rozdělení programu na podprográmky. Podprográmky jsme pak mohli používat na více místech v našem kódu a také nám hezky vizuálně rozčlenily, jaká část kódu se zabývá čím.

Po dlouhém zápasu s touto úlohou jsme udělali odbočku směrem k tvorbě webu. Ukázali jsme si, že je možné si zdarma nechat hostovat web na githubu a udělali jsme si svou první veřejně dostupnou webovou stránku. Webové stránky se tvoří pomocí jazyku html, jehož úplné základy jsme si ukázali a vysvětlili. Dále jsme si také vyzkoušeli stránku udělat trochu interaktivní pomocí Javascript kódu. Ten umožňuje upravovat vzhled stránky na základě kliknutí a nebo jiných vstupů od uživatele.

S webem jsme pokračovali v práci i nadále, když jsme si představili tzv. "web scraping" neboli automatické získávání dat z nějaké stránky. Díky modulu BeautifulSoup jsme byli schopni získat informace o fotbalových hráčích z webové stránky a použít je uvnitř našeho vlastního Python programu. Vytvořili jsme hru, ve které uživatel musel hádat, jaké národnosti je daný hráč nebo ve kterém hraje fotbalovém klubu.

Kroužek jsme zakončili ukázkou modulu Selenium, který umožňuje automatické ovládání prvků na webové stránce. Například je možné si naprogramovat automatické klikátko pro hru Cookie Clicker.