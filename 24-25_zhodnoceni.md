# Zhodnocení kroužku programování v Pythonu 2024-2025

V úvodní části kroužku jsme se seznámili s vývojovým prostředím Visual Studio Code, ve kterém jsme po celý zbytek kroužku pracovali. Abychom si osvojili psaní kódu ručně, tak jsme se rozcvičili na jednoduchých programech pro želvu prostřednictvím knihovny Turtle. Kreslili jsme různé geometrické útvary a následně jsme programovali trasu pro mimozemské vozítko Mars Perseverance Rover. Úložkou MPR jsme si především zopakovali práci s cykly a potrénovali rozpoznávání opakujících se vzorců.

Následně jsme si ukázali, co navíc nabízí Python oproti Scratchi. Například nám umožňuje programem vytvořit libovolný počet souborů a cokoliv do nich napsat (například nějaké vtipné zprávy). Zároveň také umožňuje soubory číst či mazat. Toto se velmi hodí, pokud chceme ve velkém množství zpracovat nějaká data, která máme uložená v textových souborech na počítači.

Po praktické vsuvce se soubory jsme si znovu procvičili práci s cykly a také jsme si ukázali, jak v Pythonu pracovat se seznamy nějakých objektů. Práci se seznamy jsme si procvičili skrze úlohu, ve které jsme měli zadaný seznam předmětů našeho virtuálního hrdiny. Navíc jsme si ukázali, že seznamy je možné použít třeba také pro simulování pohybu většího počtu želev naráz v modulu Turtle.

Nyní už jsme byli připraveni na to, zkusit si vytvořit první větší, ale zatím stále textovou hru. Konkrétně jsme si vybrali cookie clickera, který však fungoval na základě mačkání klávesy enter. Důležité zde bylo, naplánovat si hezky postup práce na programu, rozdělit si problémy na co nejmenší nezávislé kousky a vytvořit z nich samostatné funkce a ty už následně jen pospojovat dohromady uvnitř hlavního programu. (Zde by se hodilo trochu déle se předtím věnovat funkcím a trochu potrénovat práci s nimi.) Také jsme si vyzkoušeli práci s herními stavy - klikání, obchod. (To by chtělo si lépe připravit, zde jsem to nevysvětloval moc dobře.)

Abychom si odpočinuli od Pythonu a zkusili něco praktičtějšího, tak jsme si ukázali herní vývojové prostředí Godot, ve kterém už se dají dělat hry komerčního měřítka. Ukázali jsme si, jaká je výhoda Godotu oproti programování her čistě v Pythonu (automatické sledování hrdiny kamerou, jednoduchá tvorba mapy pomocí tilesetů atd.). 

Po této odbočce jsme se vrátili zpět k Pythonu, akorát jsme již pokročili od čistě textových programů ke grafickým. K tomu nám posloužil modul Pygame, který umožňuje poměrně pohodlné vytváření her s 2d grafikou. (Trochu nešťastně jsme si jako první příklad vybrali tvorbu hry Zombie Shooter, která vyžaduje rotaci hráče do všech možných směrů. To se v pygame bohužel dělá velmi krkolomně.) Vysvětlili jsme si, jak funguje herní smyčka na příkladu nekonečné smyčky ve Scratchi. Vyzkoušeli jsme si základní reagování na vstup od uživatele (kliknutí myši, stisknutí kláves atp.) a také vykreslování objektů na obrazovku.

Od Pygame jsme utekli zpět k textovým programům. Nyní jsme si pro změnu otestovali výpočetní sílu počítače, vytvořením simulace hodu více kostkami. Počítač za nás dokáže vykonat řádově milióny náhodných hodů koskami za sekundu. Tím si můžeme experimentálně ověřit, jaké součty hodnot na kostkách padají s největší pravděpodobností.

Ve jménu náhody jsme se dalších několik lekcí věnovali práci na úloze z Korespondenčního Semináře z Programování na téma Poker. Úloha byla myšlenkou poměrně jednoduchá, ale řešení vyžadovalo poměrně rozsáhlé množství kódu a tedy bylo nutné si kód pěkně zorganizovat, aby se v něm člověk neztratil. Na této úloze jsme se především naučili, co jsou to třídy a objekty v Pythonu a dále jsme si procvičili rozdělení programu na podprográmky. Podprográmky jsme pak mohli používat na více místech v našem kódu a také nám hezky vizuálně rozčlenily, jaká část kódu se zabývá čím.

Po dlouhém zápasu s touto úlohou jsme udělali odbočku směrem k tvorbě webu. Ukázali jsme si, že je možné si zdarma nechat hostovat web na githubu a udělali jsme si svou první veřejně dostupnou webovou stránku. Webové stránky se tvoří pomocí jazyku html, jehož úplné základy jsme si vysvětlili. Dále jsme si také vyzkoušeli vnést na stránku trochu interaktivity pomocí Javascript kódu. Ten umožňuje upravovat vzhled stránky na základě kliknutí a nebo jiných vstupů od uživatele.

S webem jsme pokračovali v práci i nadále, když jsme si představili tzv. "web scraping" neboli automatické získávání dat z nějaké stránky. Díky modulu BeautifulSoup jsme byli schopni získat informace o fotbalových hráčích z webové stránky a použít je uvnitř našeho vlastního Python programu. Vytvořili jsme hru, ve které uživatel musel hádat, jaké národnosti je daný hráč nebo ve kterém hraje fotbalovém klubu.

Kroužek jsme zakončili ukázkou modulu Selenium, který umožňuje automatické ovládání prvků na webové stránce. Například je možné si naprogramovat automatické klikátko pro hru Cookie Clicker.